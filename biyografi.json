{
  "bio": "Kardiyak, 12 Aralık 1995'de Muğla'nın Marmaris ilçesinde doğmuştur. İlkokul ve Ortaokul yıllarında önemli Klasik Müzik Bestecilerinin eserlerine hakim olmuş ve daha sonra ergenlik yıllarında New Age (Epik Müzik) müziğe merak sarmış, sonrasında ise müzikal bilgi birikimini çeşitli şekillerde kullanmak ve farklı müzik türleriyle sentezlemek istemiştir. Rap müzik yapmaya ilk lise yılında başlamış, kendine “Salazar Records” isimli bir Ev Stüdyosu kurmuştur. Şarkılarının altyapılarından liriklerine, kapak tasarımlarından aranje ve mix mastering işlemlerine kadar birçok işi üstlenmiştir. Lise son sınıfa kadar katıldığı Hiphop etkinlikleri, Freestyle Battle (Doğaçlama Rap Yarışması) Turnuvalarındaki birincilikleri ve “Salazar Records” isimli kendi YouTube kanalına yüklediği şarkılar sayesinde kemik bir kitle oluşturmayı başarmıştır. Yine de akademik olarak kendini oldukça eksik hisseden Kardiyak, en sonunda Haliç Üniversitesi Konservatuarı Opera ve Konser Şarkıcılığı bölümü kazanmış ve bir yandan da Galatasaray ITM'de Mix Mastering eğitim almaya başlamıştır. Okulda öğrendiklerini git gide daha da müziğine yansıtmayı başarmış ve her şarkıda tıpkı bir tiyatro oyuncusu gibi farklı karakterlere dönüşmek ya da birbirinden bağımsız konseptler ile dinleyiciye yalnızca bir müzikten daha fazlasını bulacakları bir deneyim yaşatmayı amaçladığı Epik Rap adını verdiği farklı bir müzik türü ortaya koymuştur."
}
